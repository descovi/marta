Date: 21 March 2011
Categories: lampedusa, immigrazione

# Lampedusa: supera la capacità di carico, serve strategia nazionale

Migranti, ormai a Lampedusa non si può più far finta di nulla: quando si troverà una soluzione ai continui sbarchi? L’isola siciliana è colma di giornalisti e di migranti, i primi in cerca di notizie fresche da mandare sui Tg nazionali, i secondi in attesa di partire, di nuovo.
Perché questa è la verità, a Lampedusa, i migranti, non vogliono rimanere: sono in fuga da guerre o da condizioni di vita impossibili, tanto difficili da spingerli a pagare quote assurde per imbarcarsi su carrette del mare improbabili, che li porteranno chissà dove.
Sì, perché tanti di questi ragazzi prendono il mare convinti di arrivare sulla terraferma; non sanno che, se saranno fortunati, arriveranno in una piccola isola, accogliente, ma non onnipotente.
E se i cittadini lampedusani sono sempre stati solidali nei confronti di queste persone, in cerca solo di sicurezza dopo un viaggio estenuante, ora la situazione si fa più complessa: qui non si parla di accoglienza, ma di assistenza.
Il problema è infatti quello di trovare un alloggio e un pasto caldo per tutte queste persone: Lampedusa ha una superficie di circa 20 Kmq, una popolazione di circa 6.000 abitanti, e, attualmente si trova ad ospitare più di 3.500 migranti.
È chiaro che, per poter gestire con decenza la questione, servirebbe un intervento calibrato, in grado di trasferire queste persone in un posto più attrezzato: di certo la soluzione non può essere quella di bloccare i migranti sull’isola per settimane, arrivando ad un inevitabile collasso delle strutture di accoglienza.
Come ricorda Giusi Nicolini, direttrice della Riserva Naturale Orientata Isola di Lampedusa: «non bisogna dimenticare che questo microambiente insulare ha un equilibrio delicato non solo sotto il profilo ambientale, ma anche sul piano sociale».
La stessa responsabile aggiunge: «non si riesce a comprendere come, a fronte delle allarmistiche previsioni, provenienti dallo stesso ministro Maroni, di futuri arrivi di centinaia di migliaia di persone dal Nord Africa, il Governo non riesca ad elaborare soluzioni di più ampio respiro e lungimiranti, limitandosi a scaricare ancora una volta sulla sola Lampedusa il peso di una responsabilità insostenibile per questa piccola comunità».
Insomma, la questione è complessa e non può essere sminuita ad un intesirsi dei rapporti tra migranti e lampedusani: piuttosto queste due parti sono unite nel chiedere l’intervento di un terzo interlocutore, Italia o Europa, non fa differenza, basta sia in grado di garantire il rispetto dei diritti dell’uomo, migrante o cittadino che sia.

Pubblicato anche da [Go Green Virglio](http://gogreen.virgilio.it/news/ambiente-energia/lampedusa-supera-capacita-di-carico-serve-strategia-nazionale.html)